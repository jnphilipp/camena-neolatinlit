<?xml version="1.0" encoding="UTF-8"?>
<!DOCTYPE TEI.2 SYSTEM "http://www.uni-mannheim.de/mateo/camenatools/DTD/teixlite.dtd"><TEI.2>
	<teiHeader type="text">
		<fileDesc TEIform="fileDesc">
			<titleStmt TEIform="titleStmt">
				<title TEIform="title">Praecepta vitae puerilis, cum parte paraenetici Isocratis ad Daemonicum in latinum conversa. Vitae, morumque honestatis atque decori praecepta exposita versibus. De gymnasiis dialogus.</title>
				<title type="sub" TEIform="title">Machine-readable text</title>
				<author n="Camerarius" TEIform="author">Camerarius, Joachim</author>
				<editor TEIform="editor" role="editor">Camerarius, Joachim</editor>
			</titleStmt>
			<editionStmt TEIform="editionStmt">
				<edition TEIform="edition">XML version, markup prototype, Dec. 1999</edition>
				<respStmt TEIform="respStmt">
					<name TEIform="name">Niehl, Ruediger</name>
					<resp TEIform="resp">markup</resp>
				</respStmt>
			</editionStmt>
			<publicationStmt TEIform="publicationStmt">
				<publisher TEIform="publisher">Camena</publisher>
				<address TEIform="address">
				  <addrLine TEIform="addrLine"><anchor n="http://www.uni-mannheim.de/mateo/camena/camer3" type="href" id="camer3" TEIform="anchor"/></addrLine>
				</address>
			</publicationStmt>
			<notesStmt TEIform="notesStmt">
 			 <note type="href" anchored="yes" TEIform="note" place="unspecified">http://www.uni-mannheim.de/mateo/camena/</note> 
			 <note type="pathname" anchored="yes" TEIform="note" place="unspecified">camer3</note>
 			 <note type="filename" anchored="yes" TEIform="note" place="unspecified">camerariuspraeceptahtml</note>
 			 <note type="titleimage" anchored="yes" TEIform="note" place="unspecified">s001.html</note>
		 	 <note type="srcfile" anchored="yes" TEIform="note" place="unspecified">camerariuspraeceptaxml</note>
  			 <note type="imgpath" anchored="yes" TEIform="note" place="unspecified">camer3/jpg</note>
			 <note type="imgtype" anchored="yes" TEIform="note" place="unspecified">html</note>
			</notesStmt>
			<sourceDesc default="NO" TEIform="sourceDesc">
				<bibl default="NO" TEIform="bibl"> Basel: Hervagius, 1536.</bibl>
			</sourceDesc>
		</fileDesc>
		<encodingDesc TEIform="encodingDesc">
			<editorialDecl default="NO" TEIform="editorialDecl">
				<p TEIform="p">Regeln f_ Texterfassung 04'/2000</p>
			</editorialDecl>
			<refsDecl TEIform="refsDecl" doctype="TEI.2">
				<p TEIform="p">not necessary</p>
			</refsDecl>
		</encodingDesc>
		<revisionDesc TEIform="revisionDesc">
			<change TEIform="change">
				<date TEIform="date">05 May 2004</date>
				<respStmt TEIform="respStmt">
					<name TEIform="name">Ruediger Niehl</name>
					<resp TEIform="resp">markup</resp>
				</respStmt>
				<item TEIform="item">worked in corrections supplied by Georg Burkard; TEI header, markup, lines added; typed text - structural tagging complete (except sp-tags at end) - no semantic tagging - manual spell check; note: abbreviations have been mostly resolved without indication!</item>
			</change>
		</revisionDesc>
	</teiHeader>
	


<text><body><div1 type="book">
<pb id="s006" n="6" TEIform="pb"/>
<head>PRAECEPTA VITAE PVERILIS.</head>
<p TEIform="p">
MORVM praeceptiones et vitae qui negligunt, ii ne literis quidem unquam bene instituunt pueritiam. Nam
fere inducunt in aliquam linguae Latinae vel etiam <reg orig="graece" TEIform="reg">graecae</reg> cum praeclare cecidit scientiolam, ulterius enim
ab hac aetate procedi non potest. Hoc magnum ergo operae suae quam pueris erudiendis dederint pretium
se fecisse existimant. In quo non mediocris error inest, quod eruditione non tam linguae quam animi,
informata tenella aetas ad doctrinam atque virtutem capessendam idonea esse soleat. Neque hoc agendum
ut solum belli locutores, sed etiam actores boni vitae existant: quin etiam illarum linguarum sermo nisi
morum atque honestatis totiusque virtutis rationem atque disciplinam tradere posse crederetur, numquam tanti
fieret ut in illo perdiscendo tantum temporis tantumque laboris atque sumptus impenderetur. Ut autem
omnium artium sunt quaedam initia seu potius praegressiones, sine quibus ad illarum cognitionem
perveniri nequeat, quae tamen ipsae artes non sint, ut in Grammatica cognitiones literarum, in Rhetorica ea
quae primae exercitationes nominantur: ita artis vitae, ac morum quasi vestibula quaedam putanda ea quae
civilitas et elegantia, seu moderatio dicitur, decus plane ipsum et pulchritudo virtutis, qui tamquam flosculi in
puerili aetate et magis eminent, et suaviores
<pb id="s007" n="7" TEIform="pb"/>
esse consuevere. Huius partis, quod pauci didicerint, minime est his temporibus vulgaris ac usitata doctrina:
quam brevi scripto complecti visum est, ut in hac quoque consulatur studio meo civibus meis qui
Rusticitatis nomine ab antiquo reprehenduntur. Erit autem hoc pro indice faciendorum fugiendorumque
bonae indolis pueris. Ipsa enim res non poterit nisi quotidianis monitis ac animaduersionibus perfici,
praesertim in quadam non parua diversitate rei, loci, temporis, gentis, personae, quibus non solum
praecipiatur ipsis, sed quo praecepta etiam referantur et accommodentur. Duplex autem fere est puerilis
institutio. Una in literis ad vitam placide inque otio ac quiete degendam, cum cultu virtutis et innocentiae,
quomodo perpauci sunt qui suos liberos educi velint. Requiritur autem, ut verum fatear, in his parta iam
quaesitaque res, quae vitae sic, quemadmodum dixi, degendae sufficere posse videatur. Quae si forte
copiosa amplaque non sit, sufficiat tamen optimis imbuto praeceptis temperantiae, parsimoniae, patientiae.
Sed quoniam his temporibus virtus et honestas neque magni fieri neque valde speciosa videri solet,
propterea quod potentia et opes, superbiaque harum assectatrix invaluit, et aequabilitatem atque modestiam
oppressit, ideo, ut dixi paucis, neque ut vulgus aestimat, sed vere beatis, relinquenda est haec institutio,
neque tractanda in praesentia. Altera est iuventutis ad vitam communiter et pro saeculi sui natura agendam:
in usurpatione bonorum atque publicorum munerum,
<pb id="s008" n="8" TEIform="pb"/>
in prophanitate aut religione, itemque quasi artificio quodam scientiarum: quae tamquam inter illam
directam ad virtutem viam, et deflexam alteram ad vitia, media est interiectu, qua ingredientes plurimum
laudis et utilitatis cum sibi tum suis, sed et alienis con ciliare consuevere. Neque hominum communi
iudicio quicquam praeterea quam huius viae ingressio approbatur. In qua qui processere longius, magni et
praeclari, qui segnius, mediocres quidem laudabiles tamen et ipsi habentur. Sed fuit tempus cum studia
literarum ad ridiculum quendam depravata modum, non solum non erudirent cultores suos, sed nacta saepe
non infelicia ingenia corrumperent, unde est factum ut iam probro ab intelligentioribus verteretur
studuisse literis. Neque ulla res alia studiorum illam miseriam defendit et continuit, quam stultitia
hominum atque fatuitas. Quicquid enim esset id quod e scholis emanaret, inveniebat protinus ubi
adhaeresceret. Neque fuit ullis saeculis melior neque expeditior quaestus, quam hic miserorum et inanium
studiorum, quo crimine etiam nunc urgetur vera eruditio, quia a paucis perspicitur, cum barbariae turpitudo
manifesta sit omnibus. Multi etiam inveniuntur, qui modestiam, verecundiam, pudorem, quum non possint
non custodire studiosi bonarum artium, contrarias esse res putent vitae utiliter agendae, in qua ferociam,
audaciam, impuden tiam plurimi fieri intelligant. Qui quidem sunt, siquidem videbuntur boni viri esse,
exorandi nobis, ne praesentis temporis falsam quandam speciem utilitatis plus
<pb id="s009" n="9" TEIform="pb"/>
apud se, quam rectitudinem et constantiam virtutis valere patiantur. Sin erunt, quales multi sunt improbi,
scelerati, audaces, facinorosi, tamquam feras bestias declinemus, iustissima in desperatione, castigari
oratione aut meliores reddi posse. Nostrorum autem studiorum castitatem tamquam pudicae virginis magna
cum cura custodiamus, quae si habemus reducta ad veritatem ab illis superiorum temporum erroribus,
anniti debemus ut omnibus modis integra et sincera conservemus, neque committamus levitate nostra ut
ullius turpi cupiditati ancillentur. Cum autem diversitas maxima sit in vitae humanae generibus, videri
alicui possit educationum etiam discrimina tenenda esse, sed hoc aliter se habet: puerilis enim institutio
unius modi est et simplex, quamuis exeat in non unum modum vitae. Sicut athletarum cibatio et corporis
cura una eademque proponeretur non ad eadem certamina, cum alii luctatores, pugiles alii, alii
pancratiastae, nonnulli quinquertiones evaderent. Non igitur metuendum ne parum aptus futurus sit,
puerilis animus vera ratione literis ac moribus institutus, ad quancumque professionem et artem faciendam.
Etsi ubi primum adolescere et quasi confirmari ingenia aetate coeperint, ad cuius visum fuerit
professionem artis, aut cuicumque generi vitae puerum applicari oportere, cum eorum sententia quorum
potestati erit subiectus, tum de ipsius natura ac indole, eo etiam per haec communia studiorum et vitae
praecepta sensim inducemus. De quo quidem disserere praesentis instituti locique non est. Atque
<pb id="s010" n="10" TEIform="pb"/>
his explicatis, nunc quae discenda faciendaque ingenuo puero de praeceptis bonarum artium videantur,
subiciam: ut, quemadmodum initio dixi, sit quasi pro indice hoc scriptum eorum quae omni tempore
studiorum suorum, ex libellulis suis et dictatis magistrorum cognoscenda et percipienda pueri sibi sciant,
ac primum de discendo, qua voce studium literarum accipi volo, dicam. Diligenter et attente audient pueri
praelegentem magistrum, et assuefacient ora sua ad rectitudinem lectionis et pronuntiationis cum literarum,
tum syllabarum atque dictionum ad exemplum praelegentis. In hoc praecipuam operam ponent, ut quoad
eius fieri possit, vernacula linguae et oris vitia corrigantur. Quae iussi erunt, sive ex libro recitare, seu
reddere memoria, ea dabunt operam, ut liquide distincte, clare pronuntient, non obruentes alias voces aliis,
neque confundentes textum lacerantes ve filum orationis. In primis cavebunt ne ultimis, id est, terminalib.
syllabis literisque dictionum dehiscente palato, sonus intercidat, quo peruersius fieri quicquam nequeat.
Accidit autem hoc plaerunque pueris metu erroris, cum non comprehenderunt certas inflexiones vocum,
quare erit hoc proxime a lectione elaborandum, ut bene et diserte omnes voces quarum terminales syllabae
in alios atque alios fines declinantur, flectere pro uniuscuiusque natura discant. Cum haec <corr sic="fecerit" resp="transcriber" TEIform="corr">fecerint</corr>, simul
etiam describere ipsi et effingere literas tentabunt, et easdem syllabis intexere, syllabasque ipsas dictionibus
complecti. Interea si quid proponetur Latinae scripturae, si qua sententia memorabitur, si vox exponetur
interpretatione
<pb id="s011" n="11" TEIform="pb"/>
magistri, notabunt diligenter cum intellectu suo apprehendentes, tum excipientes cartulis suis. Neque ulla
res assidentem puerum in ludo magis ornat, quam proposita carta et in dextra eminens pennula. Nisi autem erit
iam statim in puero animus discendi cupidus, et quasi suspensus de voluntate magistri, non vagus
cogitationibus, non aliud agens, haud unquam bona mihi spes fuerit profectus. Ut enim statim urit urtica, et
cancri retrocedunt, et echinus asper est, ita pravitas ingeniorum etiam in teneris non esse occulta solet. At ille, ut Virgilius canit, </p>
<lg met="hexa" org="uniform" sample="complete" TEIform="lg" part="N">
<l TEIform="l" part="N">Continuo pecoris generosi pullus in aruis </l>
<l TEIform="l" part="N">Altius ingreditur et mollia crura reponit.</l>
<l TEIform="l" part="N">Primus et ire viam et fluvios tentare minaces </l>
<l TEIform="l" part="N">Audet, et ignoto sese committere ponti. </l>
<l TEIform="l" part="N">Nec vanos horret strepitus. Illi ardua ceruix. </l>
<l TEIform="l" part="N">Argutumque caput, brevis aluus obesaque terga. </l>
<l TEIform="l" part="N">Luxuriatque toris animosum pectus. </l>
</lg>
<p TEIform="p">
Similiter et egregia statim in pueris indoles elucescit, et secundum honestatem sese incitat. Non
autem placent mihi quidam procaculi et animo ac ore faciles atque prompti: praecepta magistrorum non
sequentes, sed antevertentes audacia sua. Intelligi enim volo nihil laudabilius neque melius ad spem bonam
in puero esse verecundia, quae sit tamquam fundamentum virtutis. Absque hac siquis in literis ad frugem
pervenit, inter rarissimos casus numeraverim. Est autem puerilis aetatis propria commendatio verecundiae et
pudoris, sicut virilis, constantiae, senum, gravitatis. Puer quidem qui vereri nesciat numquam faciet
officium suum. Sed redeo ad rem propositam.
<pb id="s012" n="12" TEIform="pb"/>
Memoriae quae praecipientur mandari, ediscentur cum diligentia, non temere corripientur. Ita et animi haec
pars recte exercebitur et quae praecepta fuerint poterunt retineri. Praecipuam vero sentient utilitatem si non
modo autorum certos locos aut textum scriptorum, sed etiam interpretationem a magistro accommodatam
memoriter recitare posse didicerint, hoc memoriam mirifice exercet, et intelligentiam excitat, et illam
neglectu innascentem socordiam excutit. Cum iusserit magister sententiam aliquam in latinum pueros
convertere, pro se quisque annitetur ut quam bellissime absolvat pensum suum, neque operas conferent, neque
doctrinulas suas inter se quasi mutuabuntur. Nam debet magistro, ut uniuscuiusque ingenium, ita profectus
quoque esse notus. Ut autem dicam breviter universa: Recte se gerent pueri, si versabuntur in studiis suis
cum diligentia et cura, absque calliditate et nequitia. Quid ego curare quod agendum sit eum putem, qui
sedeat post libellum caput manu sustinens nixa cubito, qui ad omnem strepitum, vocem, sibilum, oculos,
caputque circumagat, qui mussitet aliquid, inhiet parieti, aut tecto, oscitet, tantumque non et stertat? Summa
igitur haec est, quod dixi, cum diligentia et cura versari in studiis. Et, quod addidi, sine calliditate et
nequitia, propter improbos et veteratores quosdam pueros, qui quasi alea ludentes, nihil agunt simpliciter,
aperte, fideliter: neque unquam nisi metu officium suum faciunt, a quibus vitiis abesse oportebit eos qui
spem facturi sint magistris profectus sui. Dixi de studio, superest ut morum praescripta persequar. Nemo
fuit unquam veterum
<pb id="s013" n="13" TEIform="pb"/>
qui vitae praecepta daret qui non a veneratione et cultu numinis ordiretur. Quod eo magis custodiendum
nobis est, quo certiora de divinitate omnia nos habemus. Principio igitur certa mente Deum pueri colere et
adorare discant. Libenter audiant quae pietatem erga illum inseruire et augere possint. Haec qualia esse
debeant, magistri iudicium et cura fuerit. In sacris concionibus libenter, sedulo, studiose aderunt. Inter
ceremonias, ritus, operationes sacrorum astabunt verecunde, et composito ore, ac quieto vultu. Deum tum
maxime aspicere ad se arbitrabuntur, coramque illo se astitisse. Precibus operam dabunt, non in coetu
solummodo et conventu hominum, sed etiam ubi soli erunt. Harum formulas praescribent magistri.
Secundum Deum observabunt venerabunturque parentes suos, etsi quibus par debetur reverentia, ut sunt
cognati et consanguinei, et illi in quorum tutelam forte venerunt aut dati sunt, et quibus ad virtutem
educandi commissi fuere. Hos vel verbulo offendisse pro piaculo ducent. His parebunt monentibus, non
irascentur, si quando ita re poscente castigaverint. Ut autem quemadmodum, Horatius ait:
</p>
<lg met="hexa" org="uniform" sample="complete" TEIform="lg" part="N">
<l TEIform="l" part="N">Nemo adeo ferus est qui non mitescere possit.</l>
<l TEIform="l" part="N">Si modo culturae patientem praebeat aurem.</l>
</lg>
<p TEIform="p">
Ita opera omnis quae in refragantibus istis castigationi, et indignantibus, monitioni, et contumacibus
sumitur, perit. Optandum quidem instituendum bonis artibus ac moribus eum contingere puerum, quem verba moveant. Nam vere dicitur, vix unquam plagis meliorem
<pb id="s014" n="14" TEIform="pb"/>
fieri qui verbis non corrigatur. Si tamen ut nostrorum hominum magna est feritas, verberibus usus indigere
videbitur, non patientur ea magistri requiri, quae inflicta sic debebit aequo animo ferre puer, ut tantum
caveat ne quando iterum merito sustinenda sibi sint. Proximus ab his, quos diximus, venerationis debetur
senibus locus: qui et aetate sint parentibus proximi, et adolescentiam exemplis et doctrina instruere possint.
Erga alios autem cunctos gerent sese placide, mansuete, verecunde, non procaciter, ferociter, impudenter: in
primis cum aequalibus suis amabiliter conversabuntur. Thracica haec disciplina, cohortari pueritiam ad
detrectanda imperia, referendam vim atque iniurias, reclamationes, repugnandum, ulciscendum, quae cultu
Musarum, sicut est, alienissima habenda. Quid ego moneam de mendacio, perfidia, maledicentia, odio,
calumniis vitandis, quae etiam in adultis abominamur. Quod si quis ita malus fuerit natura, ut his vitiis
immedicabiliter laboret, eum e coetu studiosorum tempori submovendum censuerim ne tamquam una
morbida ovis totum gregem inficiat. Si quem puer aequalium suorum intelligit se doctrina aut exemplo
instruere posse, illum prae ceteris diliget, colet, complectetur, studebitque eius intelligentia doctior, et
ductu melior reddi. Turpissima res est impudentia, sed in pueris praecipue, quos convenit et ore, et lingua,
et animo pudentes esse. Non igitur intuebuntur toruum aut immane, sed oculos saepe demittent. Aspicient
libere non audacter. Non petulantes, garruli,
<pb id="s015" n="15" TEIform="pb"/>
rixosi, non contumelioso sono orationis, non peruicaces neque temerarii. In stando habitum corporis
conservabunt decentem et rectum. Ante se manus pariter pedes, os rectum tenebunt. Omnino loquentur
pauca, sed praesentibus natu maioribus, aut dignitate et genere praestantibus, paucissima. Rectissime enim
dicitur, non saepe nocere tacuisse: nocere saepe locutum est. Et teutonica lingua, laudabile esse silentium,
sed laudabilius loqui si quis bene et recte sciat. Quod in pueris vix evenit unquam, propter imperitiam et
infirmitatem mentis. Loquaculi igitur fere et vani sunt, etiam cum illa promptitudo sermonis aliquid habet
quasi elegantiae, suntque similes linguaces isti solstitialibus flosculis qui repente exoriuntur, repentine
occidunt: haud enim fere perveniunt ad bonam frugem. Si quis aliquem rogaverit puerum, respondebit ille
tum demum cum finem ducendi interrogator fecerit, non interrumpet sermonem. Respondebit autem non
temere neque subito, sed cum ea, quam aetas haec fert, cogitatione atque modestia. In universum quidem
cogitatio exquisita huius aetatis nulla. Quaedam tamen attentio est earum rerum quarum praecepta et
doctrinam perceperit. Nimium quidem et quasi senile quiddam sapere pueros, ita est ingratum, ut etiam
aversari soleamus, et odisse senili pueros sapientia. Sed non tamen ferendi sunt omnia temere dicentes
atque facientes. Cogitabit igitur hoc saltem puer prius quam quicquam dicere facereve incipiat: num
laudabile id sit,
<pb id="s016" n="16" TEIform="pb"/>
atque hoc de praeceptiunculis magistrorum suorum exquiret. Si laudabile esse invenerit aggredietur, et
quidem confidenter. Sin contra refrenabit incitatam cupiditatem suam. Si vero dubitabit, tantisper continebit
se, dum quid recte fiat, constitutum certumque habuerit. Qui enim ad omnia feruntur, ut quicque subiit
animum et cupiditatem, numquam non peccant. Etiam cum forte non vitiosissime cecidit quod egere. Nam
in hoc ipso culpa est, quod fecere temere. Etsi vix unquam quae hoc modo suscipiuntur recte fieri solent.
Decet et honorem praefari, et gestu significare reverentiam, cum persona eius qui colloquetur merebitur.
Haec sunt apud alios atque alios aliusmodi. Apud nos et nudari capita, et modice flecti genua et appellari
Domini, vel etiam cum additione venerabiles, clementes, magnifici Domini, consuevere. Turpe est
astantem divaricare crura, turpius crebro mutitare aut contorquere. Sed et manus otiosae esse debent. Sive
quid illis tenetur, seu vacuae compositae sunt. Has pectinatim inter se complicare ominosum vulgo creditur,
certe tristitiae animi est indicium. Non laudo mentum affigere pectori, et nimium deiectis humi oculis
consistere. Multo melius verecunde intuebitur in colloquentem puer, nisi qua illius oratio pudorem et
erubescentiam efficere debeat. Incuruare collum dedecorosum est. Ansatum, ut Plautus dixit, astare, et
ingredi militari gestu culpabile. In sedendo similiter et pedes et manus otiosae erunt, nisi cum in accubitu
ad mensam cibus capietur. Non contrahentur humeri, neque gibbosum
<pb id="s017" n="17" TEIform="pb"/>
tergum fiet pronitate. Quid ego autem pudores, ructus, sputa prohibeam, quae nulla anus rustica fert in suo
filio? Sed agendum si quid erit pueris, sive suarum seu aliarum rerum, ut quibus forte ministeria
incumbunt: annitentur ut fiant omnia strenue, accurate, paulatim, gnaviter, non oscitabunde, negligenter,
praepostere. Inservient omnibus libenter et studiose, promptitudine animi et facilitate maxima, habet enim
hoc eximiam in pueris laudem. In his potissimum et segnicies et festinatio est vitiosa. Videas enim
quosdam somniculose omnia, quosdam concitate et turbulente dicere atque facere. Inter haec medium, ut
semper, laudatur. Quo non decus solum praestatur sed utilitas quoque, nam et negligentia et festinatio
nimia fere detrimentosa esse consuevit. Quocumque manus proferentur, eodem et oculi intenti sint, quod a
stolidis istis et furibundis fere non modo cum dedecore, sed etiam damno negligi cernimus. In ministerio
nequeunt universa quae facienda sint enumerari: ex his autem generalibus praeceptionibus facile
perspicientur a non prorsus deplorati ingenii puero. Sed cum cibum capiunt pueri multum dedecoris
admittitur a non bene institutis. Docent autem hoc matres etiam, non ingerendas in patinas manus a pueris
praevertentibus in esca sumenda alios potiores. Moris etiam est teutonici pueris et feminis, cibum
praesertim paulo lautiorem ex patina acceptum aliis super orbiculis apponere. In quo genere
innumerabilibus quosdam festivitatibus studere videas, sed sunt pleraque muliebria. Hoc
<pb id="s018" n="18" TEIform="pb"/>
igitur facient pueri ut retineant quod ante ipsos appositum fuerit, nisi plus sit quam ut sine crimine
voracitatis absumpturi esse videantur. Quod si accidet, desecabunt aliquantulum, apprehendentes manu
particulam quam ipsi edant, reliquum confixum cultello reponent, aut ante illum a quo totum acceperant,
aut si orbem illius occupatum videant, alteri proximo, aut in patinam referent. Nisi pisces forte appositi
sint: horum enim particulas scindere aut configere vitiosum putatur. Reliqua non videntur digna in quibus
observandis pueri desudent, propria muliercularum et ineptiarum aulae. Inter edendum cavebunt ne quid ore
excidat: ne turpiter et inflatis buccis mandant cibos, neve plus iusto in os semel infarciant. Non
properabunt comedendo, cibos bene conficient dentibus. Interea cavebunt ne labris neve dentibus
sonitus aliquid emittant. Foedum est exstimulare cultellis si quid forte intra dentes adhaeserit. Calidiusculas
offulas et iuscula non afflabunt vehementer, et tamquam e follibus plenis buccis. Sunt qui ad omnem etiam
levissimum nisum sinc causa anhelant: sunt qui etiam assidentes obstreperum quiddam de naribus spirant quae
vitiosissime fieri putandum. Labra continebunt cum cibus mandetur, neque sinent hiare. Lingua quasi
repurgare interius dentes ac palatum, et buccas lambere foedum est, foedius exterius labra. Comedant sane
si esuriunt, neque dubitent modeste et decenter capere cibum quicumque affuerit: recusare enim oblatum et
simulare satietatem stolidae est civilitatis, sed et iniurgitare sese rusticum. potu sedetur sitis non
inundentur guttura ac ventres.
<pb id="s019" n="19" TEIform="pb"/>
Videas quosdam sic bibere ut spiritus excludatur, quibusdam lachrimas extillari, quo quid possit magis contrarium accidere bonis moribus. Similiter properando committere ut aliquid potus effluat ex ore,
dedecorosum. Cultelli iuxta orbiculos repositi cum usus poscet scite manu capientur reponenturque in
locum suum, non iactabuntur digitis. Videas quosdam sic capere ut quia non quadrent sectionibus
impingant manubriolum in mensam et aptent sectionibus prehensionem cultelli, quod fit magna cum
turpitudine. In patinas vero praemorsum inserere, et in iis cibum ante se coaceruare longe turpius. De totis
panibus tantum decident quantum vo lent esu absumere: nam fragmenta relinquere indecorum,
ossa spinasque et quicquid edi non potest aut solet in summo orbiculo bellule component. Omnino autem
refragari natu maiorum iussionibus quod vulgo laudatur, non debent, sed illis parere cum pudore. Nam quae
haec fuerit civilitas recusatione sua puerum improbare grandioris voluntatem, aut illo se prudentiorem
intelligi velle? Sed inquiunt dare hoc moderati animi significationem, quod falsum est: simulationes enim
sunt et figmenta. Quare et locum quem grandior natu assignarit capient verecunde pueri, non volent se
renitentes attrahi, et cibum sument et quicquid dabitur, gratiamque agent paucis. Volo enim simulationes a
puerili ingenio abesse. Fieri fortasse quidem possit ut in hac usitata vulgarique inscitia alicubi in vita et
convictu hominum recte adhibeantur, sed hoc erit provectorum aetate et non imperitorum iudicium. Valde
autem prodest cum hac in parte tum omni vita instruenda proponere
<pb id="s020" n="20" TEIform="pb"/>
sibi aliquem cuius vitam moresque probari sciamus, quem imitari et sequi cuiusque similes esse nos velimus.
Pariter et in rusticos ac aberrantes a decore vitae et morum intuebimur, et studebimus deformitate quam in
illis animaduertimus carere. Hoc praecepto nullum in genere melius neque utilius dari potest. In reliqua vita
vanitas et levitas aberit. Neque oculis neque auribus aliena captabuntur. Ex quo genere furaces non verbis
modo sed etiam suppliciis coercendi. Istis vero curiosis, et auscultatoribus et inhiantibus iis quae
dicuntur et fiunt, nemo est qui non merito iratissimus esse soleat. Levitatem enim animi sui produnt, et sua negligunt, et cognitionis curam futiliter impendunt. Non volent umquam pueri deprehendi in aliquo opere aut facto,
quo poenam mereantur. Itaque non fugitabunt, aut latebras quaerent, aut oculis conspectuique venientium
se subducent. Haec enim formido ex animo peccati sibi conscio nascitur. In vestitu et cultu mediocritas et
mundities hanc aetatem in primis decet. Vestimenta igitur comparabuntur pro consuetudine et more
praesentis temporis et usus. Nisi in his ita inerunt vitiosa quaepiam ut non ferenda esse videantur. In quo
genere sunt hae lacerationes, dissectiones, alligationes, varietates vestium. In calceis vincula semper, aut
ipsi ita facti erunt, ne de pedibus delabantur. Vestimentorum autem quicquid erit sordibus et luto careat.
Capilli mane pectantur, laventur manus et os. Immundo puero nihil esse odiosius potest. Foetores et
muccos intolerabiles fere omnibus propter nauseam esse solere scimus. Similiter et sputorum
<pb id="s021" n="21" TEIform="pb"/>
foeditas et pustularum ab oculis hominum removebuntur, cuius offensio ingens esse consuevit. Reliqua
omnia erunt, ut semel dicam, decora, status, sessio, incessus, compositus vultus, mites oculi, pressa labra,
nihil contortum, nihil saevum, nihil inflatum, status rectus itemque sessio, incessus planus et aequalis, nec
exsultatione, nec lentitudine, neque festinatione culpabilis: oscitationes, contentiones artuum, et quicquid
supinitatem animi prodit, comprimetur. In vocationibus et ludis dissolutio aberit, remissio animi
usurpabitur. Et quia ludorum mentio est a me facta, sciendum neque prorsus his interdici, neque temere
omnes concedi oportere. Ita enim nunc est in moribus, ut vulgo neque turpe neque flagitiosum ducatur alea
ludere, in quo et moribus et legibus veterum infamiam fuisse constat. Ut igitur consuetudinis potentiae
etiam hac in re succumbemus, ita non patiemur pueritiam deformari hoc vitio. Quod si nostris hominibus
aliquando meliores et pulchriores delectationes, quales maxime sunt studiorum et doctrinae innotescent,
facile haec deformitas et apparebit et odio habebitur. pueri in verborum vocationibus ab obscoenis
odiosisque dictis abstineant. Ludis cupiditas victoriae assit, absit lucri, absint contentiones, rixae, iurgia.
Suppeditant autem pueris materiam ludorum foris pila, cursus, saltatio, pugna, lucta, quae ipsa utiliter fiunt
propter corporum exercitationem, Domi autem et intra conclavia, cum alia tum scrupi et latrunculi, quibus in
ludis gloria adultis quoque ingeniis magis quam quaestus spectari solet. Sed quia, sicut initio
<pb id="s022" n="22" TEIform="pb"/>
facturum me testatus sum, brevibus quibusdam praeceptis formam magis puerilis vitae perstrinxi, qualem
illam censerem esse oportere, quam descripsi et quasi omnibus numeris suis absolui, neque sum huius aetatis
terminos transgressus, et tamen non solum nihil nocuerit, sed etiam profuerit admodum, sequentis vitae
quoque rationem propositam his esse, ut quo sibi perveniendum sit, iam ante quale sit perspectum notumque
habeant, visum est hoc loco Isocratis diligentissimi et doctissimi viri de adolescentum laudabili vita
praeceptiones Daemonico explicatas subiicere. Quem autorem pueri audient tamquam numinis vocem, cum
hoc certe rectae institutionis et verarum subiectionum opus caeleste sit et divinum. Pollicitus autem est
Isocrates eo in sermone Demonico subiectionem earum rerum quas res adolescentem appetere quasque
fugere rectum esset:etiam quibus cum vivere et quem ipsi in vita degenda modum viamque tenere deberent.
quas post longiusculum sane prooemium ita exponere est orsus. Primum omnium pietatem colito erga
Deum, non modo sacris operando, verum etiam praestando fidem et faciendis promissis. Atque hunc ille
quidem locum explicavit, pro veteri gentis suae religione et ritu, qui nunc abolitus est, et merito improbatur.
Reliqua sunt fere ut sequitur. ERGA parentes eum te praestes quem optares sentire erga te filium tuum.
CORPVS sic exerce ut non tam roboris quam valetudinis rationem habuisse videare, quod ita maxime
consequere, si exercendi finem satietatem, non defectionem feceris. CACHINNORUM protervitatem
<pb id="s023" n="23" TEIform="pb"/>
respue. Sed neque audacia in verbis tibi probetur: quarum illa stultitiae, haec vesaniae significationem dare
solet. QVAE factu turpia esse cognoris, ea ne dici quidem honeste posse speres. Sic compone vultum, ne
tristitia in illo sed severitas appareat: nam illa contumaces, haec prudentes videri facit. NIHIL rerum
omnium pulchrius neque decentius esse arbitrere, mundicia, pudore, probitate, temperantia, quibus
universis contineri mores adolescentum putantur. NVNQVAM admittes in te flagitium aut turpitudinem
quia clam fore speraveris. Nam ut maxime alios celare possis, tu tamen tibi certe eris illius conscius.
DEVM time. VENERARE parentes. REVERERE amicos. PARETO legibus. SECTARE voluptates
laudabiles. Delectatio enim cum honestate coniuncta res optima, sine hac deterrima est. PERTIMESCE
fictas etiam calumnias. Nam vulgus non veritate sed opinione regitur. IN omnium rerum actionibus fac ita
ut ante omnium hominum oculos versere. Ut enim in praesentia factum occultes, postea tamen aliquando
conspicuum futurum est. PRAECLARVM tibi fuerit non fecisse ea quae in aliis reprehenderis. Si studiose
disces, multa disces. QVAE iam tenes studio et usu custodi, quae ignoras doctrina acquirito. Nam perinde
turpe est utilem orationem atque amicorum pretiosa dona respuere. QVICQVID otii in vita suppetit fac
impendas discendi audiendique studio. Ita
<pb id="s024" n="24" TEIform="pb"/>
enim facile disces quae alii magno labore invenerunt. DOCTRINAE copias divitiarum copiis pluris facito.
Hae enim cito dilabuntur, ab aliis quae didiceris nemo auferre tibi poterit. Sola est enim <corr sic="omni" resp="transcriber" TEIform="corr">omnium</corr> facultatum
sapientia immortalis. NE pigeat te longo etiam itinere professores utilis doctrinae sectari. Nam turpe fuerit,
cum Mercatores tantum pelagi navibus emetiri non dubitent, quo rem suam augeant, nolle adolescentes
terrena via contendere ad intelligentiae suae incrementum. SIC esto moratus ut et libenter salutes et
colloquare cum omnibus, et aliis commode respondeas. COMIS esto erga cunctos, Usus autem intercedat tibi
cum optimis. Ita enim non habeberis odio, et amicos parabis. NE saepius eosdem interpella, neque multum
iisdem de rebus. Omnium enim rerum satietas est. EXERCETO te laboribus voluntariis, quo possis et
contrarios sustinere. QVIBVS servire animum turpe est, his annitere ut superior sis: quaestu, ira, voluptate,
maerore: quod consequere si pro lucro non opulentiam sed gloriam et laudem duces. Sic autem irascere
delictis aliorum, ut alios tuis velles, Turpe vero putabis seruis te imperare et ipsum seruire libidini,
postremo contemplans aliorum calamitates, si recordabere te hominem esse. HAUD fidelius pecuniae quam
verborum deposita conservabis. Boni enim viri magis moribus quam iuriiurando credi oportet. TAM
indignos fide improbos quam dignos probos habeto. DE iis rebus quae res efferendae non sunt, noli
communicare cum ullis, nisi quorum forte non minus quam
<pb id="s025" n="25" TEIform="pb"/>
tua intererit silentium. IUSIURANDUM si exigetur dabis: vel ut te nefario crimine, vel ut amicos periculis
liberes. Pecuniae quidem gratia cave Deum iuratus unquam sis, etiam in veritate, alii enim peierasse, alii
avarum te esse existimabunt. NE iungas amicitiam cum quoquam, nisi exploraveris prius qualem se erga
priores amicos suos gesserit: quem enim inveneris illis fuisse, eum tibi quoque promittas licet.
AMICITIAM cum nemine cito iunxeris: sed initam da operam ut tuearis. Pariter enim turpe est, amicum
habere nullum, et crebro mutare familiaritates. IN amicitia periculum damnosum ne facito, neque tamen
non factum periculum velis. Quod tum fiet si in copia egestatem aliquando simulaveris. DE iis quae
proferri nihil nocuerit communica cum aliis tamquam de secretis. Si enim illorum te fides fuerit frustrata,
sine tuo hoc accidet detrimento: sin non fuerit, magis probatos mores eorum habebis. DE amicis iudicare
poteris et cum res aduersae erunt, et cum socius periculi quaeretur. Nam aurum igne, amicitia vero
aduersitatibus probatur. USUS amicitiae verissimus anteverti amicorum petitiones, et succurri illis ultro
temporibus ipsorum. AEQVE turpe puta vinci inimicorum malefactis, et superari beneficiis amicorum.
FAMIliaritates tibi eorum placeant non solum qui malis offendantur, sed etiam qui bonis non invideant.
Invenire enim multos est, qui graviter ferant amicorum aduersitates, sed qui iidem et successibus invideant.
ABSENtium amicorum mentionem apud praesentes facias,
<pb id="s026" n="26" TEIform="pb"/>
ut illi de se absentibus idem te facturum sperent. VESTITU utere eleganti, non exquisito, ut venustati non
comptibus studere videare, quorum alterum magnificentiae, alterum levitatis est. NE quaeras infinita bona
possidere, sed mediocribus frui. DESPIcito studio divitiarum flagrantes, cum ignorent quomodo partis uti
conveniat. Perinde enim faciunt hi ac si quis equum paret sibi equitationis imperitus. DIVItias fac pro
facultatibus tibi sint et pro Re. Facultates autem fructum, rem usum intellige. COPIAS tuas conserva duabus
de caussis, ut et damnum ingens sufferre, et dignum amicum in adversitatibus sublevare possis. In reliqua
vita non nimium sed modice Rem cole. QVAEcumque erunt feres, meliora tamen persequere. CAVE
cuiquam calamitatem exprobres. Fortuna enim incerta, et quae futura sint nemo scit. BONIS benefacito:
eximius enim thesaurus gratia quae a bono viro debetur. SI in improbos beneficium contuleris, accidet tibi
quod iis qui alienis canibus cibum praebent, a quibus ut pariter illi ac quivis alii allatrantur. Ita improbi non
magis iniuriam facere bene de se quam male meritis verentur. ASSENTAtorem et fallacem ex aequo
abominare. Ambo enim malum dant iis qui ipsis fidem habuere. SI amicorum futilibus in rebus grata tibi
obsequia fuerint, utilibus fraudabere offensis. IN convictu quotidiano assit affabilitas, absit severitas. Nam
ille superborum tumor vix seruis tolerabilis, hic autem affabilis mos gratus est universis. AFFABIlitatis est
non rixari,
<pb id="s027" n="27" TEIform="pb"/>
non odiosum esse, fugere contentiones. Non invehi acerbe etiam in iratos sine caussa, sed feruente adhuc
ira illis cedere, obiurgare autem placata. Non studere ridiculis, neque in re seria iocis delectari.
Intempestiva enim omnia ingrata sunt. GRATIFICAtionibus ne absit promptitudo: multos enim videas
amicis obsequi, sed facere omnia contanter et gravatim. NEQUE insimulationibus studeas, neque
obiurgationibus, quarum altera offendi, altera <corr sic="iritari" resp="transcriber" TEIform="corr">irritari</corr> consuevere. FUGE quantum licet compotationes, sed si
quando in has per tempus incideris, fac discedas ante ebrietatem. Ubi enim vinum corruperit mentem,
evenit quod curribus spoliatis magistro. Nam et hi feruntur quovis temere carentes rectore, et intelligentia
corrupta admodum animus hallucinatur. DIVINO animo sis, ut excellas, sed humano usum rerum
moderator. ERUDITIONEM tanto meliorem barbaria esse puta, quanto saepius indocti pro verborum
iniuriis re ipsa poenas luunt, cum aliae pravitates lucrosae esse soleant. QUIBUS cum amicitiam iungere
vis, de iis tum commode loquere cum aderunt per quos benedicta tua nuntiatum iri illis speras. Nam laus
amicitiam, vituperatio odium parit. IN consiliis compara futura cum praeteritis, incerta enim ad certorum
exemplum rectissime constituuntur. NON cito decerne, sed cito perfice decreta. NIHIL arbitrare praestantius a Deo tribui felicitate, in nobis inveniri cogitantia, id est, recto consilio posse. SI quam rem libere
eloqui
<pb id="s028" n="28" TEIform="pb"/>
vereris de qua tamen communicare cum amicis cupis, facies ut de re alterius verba. Ita enim et illorum sententiam elicueris et te ipse non prodideris. DE re tua cum alterius consilium exquirere voles, vide quam ille
in suis administrandis rationem tenuerit. Nam qui ipse sibi male consuluerit nunquam recte alteri consulet.
DE TERrere te ne quid inconsulte agas inprimis poterit consideratio calamitatum quarum incogitantia
caussa fuerit, nam et sanitas maiori tum nobis curae esse incipit, cum molestias morborum cogitatione
repraesentamus. REGVM mores imitare et sequere studia, unde et probare et aemulari illos videbere, atque
ita et voluntatem erga te ipsorum firmiorem, et admirationem tui maiorem apud vulgus efficies. LEGIBUS
quas reges fixerint pareto. Sic quidem ut intelligas validissimam esse legem morem illorum. Ut enim ubi
rerum populus potitur, ibi vitam agentes captare populi benevolentiam decet, ita in oculis regem ferre
debent, qui in regno vivunt. MAGIstratum adeptus nullis in ulla functione improbis ministris utare, nam
delicta illorum tibi ascribentur. IN Republica gerenda ne quaerito opes, sed gloriam: praeclarior enim
existimatio populi est ingentibus divitiis. SCELEribus neque auxilium nec defensionem pares. Fieri enim
solere a te credent quod ab aliis factum defenderis. PLUS quidem aliis possis, sed aequalitatem tamen
colas, ut iustus esse non necessitate sed voluntate videaris. GRATIOR tibi sit inops probitas, quam improba
opulentia. Nam hoc est melior iustitia opibus quo minus
<pb id="s029" n="29" TEIform="pb"/>
illa etiam mortuos cessat ornare, cum hae vivos modo augeant. Quin etiam his mali potiuntur, sed cum hac
nullum sceleratis consortium. NOLI suspicere eos qui per nefas locupletantur, ac damna potius iustitiae
placeant tibi. Ut enim nulla alia re iustus iniusto praestet, spe certe meliore sustentatur. NIHIL neglige
omnium in vita rerum sed intelligentiam potissimum excole. Nam in minimo maximum est, mens bona in
corpore humano. CORPUS assuefacito ad laborem, animum ad studium sapientiae, ut illud sufficere
conatibus, hic quae fieri debeant providere possit. CAVE quicquam efferas verbis non prius animo
perspectum: multis enim accidit ut lingua cogitationem antevertat. NIHIL firmum esse statue in rebus
humanis, ita neque secundis extolleris, neque deiciere aduersis. DICENDI duo sint tempora. Unum de iis
rebus quae tibi notae sunt, alterum cum necessitas dicendi tibi imponetur. Tum enim solum praestat loqui
quam tacere. In reliquis omnibus silentium oratione melius. SI quid prospere ceciderit, sive quid
infeliciter, modicum et gaudium sit et tristitia. Nec non utranque fortunam tegas. Nam absurdum videtur,
domi rem habere conditam et animum foris expositum patere. ACCUratius probrum declines quam
periculum. Metuendus enim esse debet malis finis, bonis infamia vitae. IN degenda vita tuta sequere. Sed discrimen si subeundum sit, gloriosa in bello salus non ignominiosa quaeratur. Nam mors fati necessitate
oppetenda omnibus, sed laudabilis mors naturae dispensatione fortium virorum propria est. Neque
<pb id="s030" n="30" TEIform="pb"/>
te moveat quod non omnia haec quae diximus ad aetatem tuam convenire videantur, quod et ipsum me non
fugit:una enim opera visum est et praesenti vitae tuae institutionem, et secuturae praecepta sufficere. Horum enim usum facile cognosces, sed qui fideliter instituat non cito inveneris. Quae sequuntur non magis
praeceptorum sententias, sed hortationes ad virtutem et honestatem, ne ipsas quidem omittere placuit.
Quibus enim non subdiderint calcar neque incitarint ad decurrendum hoc spatium laudabilis et fortunatae
educationis? Si qui se aspici forte intelligant, operam dant ut solito honestiores videantur: et in hac
expectatione eorum quos naturali quisque sententia plurimi facit, negligens aliquis esse poterit? Hunc certe
non ego magnopere sperem ne in multis quidem nomen aliquod habiturum. Iacebunt tales semper in turba
ignobiles, aut si quando caput exeruerint atque emicuerint, cum ingenti id aliquo malo, aut clade
rerumpublicarum fieri consuevit. Sed Isocratem audiamus: Ne tibi, inquit, aliunde essent quae requireres
petenda, sed ut hinc quasi de penu posses promere, nihil omnium praeterire volui quae subicienda tibi
putassem. Deo quidem ingentes gratias agam si me spes de te concepta non fuerit frustrata. Nam plerique ut
ciborum suavitate potius quam salubritate capiuntur, ita consuetudine amicorum magis delectantur, quos
socios habeant peccatorum, quam quorum monitis corripiantur. De te vero mihi persuasum est
diversissimam a te rationem iniri, cuius rei
<pb id="s031" n="31" TEIform="pb"/>
argumentum est, quod in totius eruditionis studio tantum operae laborisque sumere soleas. Qui enim ipse
sibi facienda optima imperat, eum non est verisimile aliorum ad virtutem cohortationes aversari. Sed maximum
incitamentum ad honestatem tibi esse debet, nullas reperiri voluptates alias, quam honestatis, sinceriores.
Nam in otio et crapulationibus statim adhaerescit voluptas ad molestiam. At virtutis defatigatio et in vita
disciplinae sanctitas, delectationis puritatem et constantiam complectitur. Ibi post praeterita gaudia tristitia
subit. Hic vero molestiam voluptas excipit. Omnium autem rerum multo magis finem quam principia
meminimus, cum pleraque non tam suo quam exitus respectu agenda a nobis suscipiantur. Sed et hoc
cogita: Nihili quidem hominibus non solere quenquam succensere si temere videat in vita versari, quod
talem ipsi mox ab initio formulam proposuerint. Laudis vero cupidis non esse integrum deserere cultum
virtutis, vel in reprehensionem plurimorum incidunt necesse est. Omnes enim non perinde delinquentes
odere quam professos honestatem, si a temeritate vulgi non recedant. In quo ipso summa inest aequitas,
quod, cum verbis tantum mendaces respuamus, fieri nequeat quin nihili homines ducamus esse eos quorum
tota vita humilis sit et abiecta. Neque immerito huiusmodi non erga se modo delinquere, sed fortunam
quoque suam perdere credi possit. Quae cum eis opes, existimationem, amicos concilarit: horum ipsi omnium se
indignos esse demonstrant. Quod si mortales caelestia scrutari fas sit, deprehendi videtur posse in rebus quoque divinis
<pb id="s032" n="32" TEIform="pb"/>
discrimen cupidorum hominum laudis et negligentium. Nam Iuppiter, ut fabularum historiae creditur, cum
procreasset Herculem atque Tantalum, alteri immortalitatem praemium virtutis est largitus, alterum
exquisitis suppliciis, quod improbus fuisset, affecit. Haec exempla intuens ad honestatem vitae ac morum
contendere debebis, neque solum nostra praecepta custodire, sed ex poetis deligere optima et reliquorum
doctorum libros percensere et cognoscere benedicta. Quemadmodum enim cernimus apiculas super
quibuslibet germinibus passim considere, sed non assumere nisi fructuosa, ita par fuerit avidos eruditionis
nihil relinquere quidem intactum, sed undecumque fructuosa tantum sibi colligere. Nam tali quoque ac tanta
diligentia curae vix poterint naturae vitia exterminari. Hactenus Isocrates. Nunc hoc reliquum est consecutos omnia pueros modo eo sint animo ut discere velint atque institui, neque contemnant primum
divinum oculum lustrantem omnia et in se quoque in primis intentum, dein de expectationem suorum
parentum, cognatorum, propinquorum, postremo spem et illorum et magistri. In ipsa quidem re et
experiundo haec pauca perfacile dilabuntur, et ea invenientur quae hoc commentariolo parum fuere
exquisita. Praescribi enim omnia definirique nullis voluminibus possint. Cum his tamen capitibus
singulatim omnia congruent. Quo autem pleraque commodius etiam memoria retineri possent in versiculos
coniecta ea fere quae exposuimus subiungere visum, quos quondam cum fabricati essemus, non quod
elegantes esse, sed quia huc valde quadrare putaremus quasi agglutinare placuit.
</p>
</div1></body></text>




</TEI.2>